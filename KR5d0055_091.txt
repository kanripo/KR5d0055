# -*- mode: mandoku-view -*-
#+TITLE: 雲笈七籤
#+DATE: 2015-08-28 22:23:21
#+PROPERTY: BASEEDITION HFL
#+PROPERTY: WITNESS CK-KZ
#+PROPERTY: LASTPB  <md:KR5d0055_WYG_088-16b>
#+PROPERTY: JUAN 91
<pb:KR5d0055_CK-KZ_11p038b><pb:KR5d0055_CK-KZ_11p039a>
*** 　九守(凡九篇)
**** 　　守和第一
老君曰天地未形窅窅冥冥渾而爲一自然清澄凝濁爲地清
微爲天離爲四時分爲陰陽精氣爲人煩氣爲蟲剛柔相成萬
物乃生精神本乎天骨骼根乎地精神入其門骨骼反其根我
尚何存故聖人法天順地不拘於俗不誘於人以天爲父以地
爲母陰陽爲綱四時爲紀天靜以清地定以甯萬物失者死順
者生故靜寞者神明之宅也虛無者道之所居也夫精神所受
於天也而骨骼所稟於地也故曰一生二二生三三生萬物萬
物負陰而抱陽沖氣以爲和故貴在守和
<pb:KR5d0055_CK-KZ_11p039b>

**** 　　守神第二
老君曰人之受天地變化而生也一月而膏二月而胞三月而
胚四月而胎五月而筋六月而骨七月而成八月而動九月而
躁十月而生形骸以成五藏乃形肺主鼻腎主耳心主舌肝主
眼外爲表中爲裏頭之圓以法天足之方以象地天有四時五
行九星三百六十日人有四支五藏九竅三百六十節天有風
雨寒暑而人有興居喜怒膽爲雲肺爲氣脾爲風腎爲電肝爲
雷以與天地相比類而人之心爲主耳目者日月也血氣者風
雨也日月失其行薄蝕無光風雨非其時毀折生災五星失其
度郡受其殃天地之道至闊且大尚猶節其章光愛其神明人
<pb:KR5d0055_CK-KZ_11p040a>
之耳目何能久勞而不息人之精神何能馳騁而不乏是故聖
人內守而不失

**** 　　守氣第三
夫血氣者人之華也五藏者人之精也血氣專乎內而不越外
則胸腹充而嗜欲寡嗜欲寡卽耳目精而視聽明五藏能屬於
心而無離卽氣意勝而行不僻精神盛而氣不散以聽無不聞
以視無不見以爲無不成患禍無由入邪氣不能襲故所求多
者所得少所見大者所知小夫孔竅者精神之戸牖也氣意者
五藏之使候也故耳目淫於聲色則五藏搖動而不定血氣淫
蕩而不休精神馳騁而不守禍福之至雖如丘山無由識之矣
<pb:KR5d0055_CK-KZ_11p040b>
故聖人愛而弗越誠使其耳目清明玄達無所誘慕氣意虛無
和靜而少嗜慾五藏便利精神內守形骸不越卽觀乎往世之
外來事之內禍福之間何足見也故其出彌遠者其知彌少以
言精神之不可使外淫也故五色亂目使目不明五音入耳使
耳不聰五味亂口使口厲爽趨舍滑心使性飛颺故嗜欲使人
之氣衰殺好憎使人之心勞倦疾至卽志氣日耗也夫人所以
不能終其天年者以其生生之謂也夫唯無以生爲者卽所以
長得生也天地運而相通萬物總而爲一能知一卽無一之不
知也不能知一卽無一之能知也吾處天下亦爲一物而物二
物也物之與物何以相物欲生不可事也憎死不可辭也賤之
<pb:KR5d0055_CK-KZ_11p041a>
不可憎也貴之不可喜也自其資而甯之弗敢極也敢極卽失
至樂矣
老君曰所謂聖人者因時而安其位當世而樂其業夫哀樂者
德之邪也好憎者心之累也喜怒者道之過也故其生也天行
其死也物化靜卽與陰合德動卽與陽同波故心者形之主也
神者心之寶也形勞而不休卽蹙精用而不已卽竭是故聖人
尊之弗敢越以無應有必究其理以虛受實必窮其節恬愉虛
靜以終其命無所疏無所親抱德養和以順於天與道爲際與
德爲鄰不爲福始不爲禍先死生無變於己故曰至人卽神以
求無不得也卽神以爲無不成也
<pb:KR5d0055_CK-KZ_11p041b>

**** 　　守仁第四
老君曰輕天下卽神無累細萬物卽心不惑齊死生卽意不懾
同變化卽明不眩夫至人倚不立之柱行無關之塗稟不端之
府學不死之師無往而不遂無至而不通屈伸俯仰抱命而行
宛轉禍福利害不足以患心夫爲義者可迫以仁而不可劫以
兵可止以義而不可懸以利君子義死不可以富貴留故爲仁
義者不可以死亡恐也况於無爲者乎無爲卽無累無累之人
以天下爲量夫上觀至人之論源道德之意以考世俗之行乃
足薄也

**** 　　守簡第五
<pb:KR5d0055_CK-KZ_11p042a>
老君曰尊勢厚利人之所貪也比之身卽賤故聖人食足以充
虛接氣衣足以蓋形蔽寒適情辭餘不貪多積清目不視靜耳
不聽閉口不言委心不慮棄聰明反泰一休精神去知故無好
無憎是爲大通除穢去累莫若未始出其宗何爲而不成故知
養生之和者卽不可懸以利通乎外內之府者不可誘以勢無
外之外至大無內之內至貴能知大貴何往而不遂也

**** 　　守易第六
老君曰古之道者理情性治心術養以和持以適樂道而忘賤
安德而忘貧性有弗欲而不拘心有弗樂而不有無益於情者
不以累德不便於性者不以滑和縱身肆意度制可以爲天下
<pb:KR5d0055_CK-KZ_11p042b>
儀量腹而食度形而衣容身而游適情而行餘天下而弗有委
萬物而弗利豈爲貴賤貧富失其性命哉若然可謂能體道矣

**** 　　守清第七
老君曰人所受形於天者耳目之於聲色也口鼻之於芳臭也
肌膚之於寒温也其情一也或以死或以生或爲君子或爲小
人其所以爲制者異也神者知之源也神清卽知明知者心之
府也知公卽心平人莫鑒於流水而鑒於澄水者以其清且淨
也故神清意平乃能制物之情故用者必假之於弗用也夫鑒
明者塵垢弗汙染也神清者嗜欲弗躭著也故心有所至神旣
然之反之於虛卽消爍滅息矣此聖人之游也故治天下者必
<pb:KR5d0055_CK-KZ_11p043a>
達性命之情而後可已
老君曰夫所謂聖人者適情而已量腹而食度形而衣節乎己
而貪汙之心無由生故能有天下者必無以天下爲者也能有
名譽者必不以趨行求者也誠達乎性命之情仁義自付若夫
神無所奄心無所載通同修達澹然無事勢利不能誘也聲色
不能淫也辯者不能說也知者不能動也勇者不能恐也此乃
眞人之道也夫生生者不死化物者不化不達乎此雖知統天
地明照日月辯解連環澤潤金石猶無益於天下故聖人不失
所守
老君曰靜漠恬淡所以養生也和愉虛無所以處德也外不亂
<pb:KR5d0055_CK-KZ_11p043b>
內卽性得其宜靜不動和卽得安其位養生以安世抱德以終
年可謂能體道矣若然者血脉無鬱墐五藏無積氣禍福弗能
撓滑毀譽弗能塵累非有其世孰能濟焉有其人不待時身猶
不能脫又况無道乎夫目察秋毫之末者耳不聞雷霆之聲耳
調玉石之音者目不見太山之峻故小有所志者必大有所忘
今萬物之來擢拔吾性倦苦吾情精若泉源雖欲勿衰其可得
耶今盆水清之終日不能見塵曖濁之不過一撓卽不能見方
圓之象精神難清而易濁猶盆水也
老君曰上聖法天其次尚賢其下任臣任臣者危亡之道也尚
賢者疑惑之源也法天者治天地之道虛靜爲主虛無不受靜
<pb:KR5d0055_CK-KZ_11p044a>
無不待知虛靜之道乃能終始故聖人以靜爲治以動爲亂故
曰勿惑勿攖萬物將自清勿驚勿駭萬物將自理謂之天道

**** 　　守盈第八¶
老<md:KR5d0055_WYG_089-1a>¶君曰天子公侯以天下一國爲家以萬物爲槒懷天下之有
萬物之多卽氣實而志驕大者用兵侵伐小者居傲凌下用心
奢廣譬猶飄風暴雨不可長久是以聖人以道損之執一無爲
以損沖氣見小守柔退而無爲法於江海江海弗爲百川自歸
故能成其大聖人弗强萬兆自歸故能成其王爲天下牝故能
不死人自愛故能成其貴萬乘之勢以萬物爲功名權任至重
不可以自輕自輕則功名不成天之道大以小成多以少生故
<pb:KR5d0055_CK-KZ_11p044b>
聖人以道蒞天下柔弱微妙者見小也儉嗇損缺者見少也見
小故能成其大見少故能成其美也天之道抑高舉下損有餘
奉不足江海處地之不足故天下歸之奉之聖人卑謙清淨辭
讓者見下也虛心無爲者見不足也見下者故能致其高見不
足者故能成其賢跂者不立矜者不長强梁者死滿溢者亡飄
風驟雨不終日小谷不能須臾盈飄風驟雨行强梁之氣故不
能久而滅小谷處强梁之地故不得不奪是以聖人執雌牝去
此奢泰不敢行强梁之氣執雌牝故能立其雄不敢奢泰故能
長久也
老君曰天道極卽盈盈卽損日月是也故聖人保沖氣不敢自
<pb:KR5d0055_CK-KZ_11p045a>
滿日進以牝功德不衰天道自然也人之情性皆好高而惡下
好得而惡亡好利而惡病好尊而惡卑賤眾人爲之故弗能成
執之故弗能得是以聖人法天弗爲而成不執卽得與人同情
而異道故能長久故三皇五帝有戒之器命曰侑巵其沖卽正
其盈卽覆夫物盛卽衰日中則移月滿則虧樂終而悲是故聰
明俊智守以愚多聞博辯守以儉武勇驍力守以畏貴富廣大
守以狹德施天下守以讓此五者先王之所以守天下也服此
道者不欲盈夫唯不盈是以能弊不新成

**** 　　守弱第九
老君曰聖人與陰俱閉與陽俱開能至於無樂也卽無不樂也
<pb:KR5d0055_CK-KZ_11p045b>
卽至樂極矣是以內樂外不樂以樂內者也故有以自樂也卽
至貴乎天下所以然者因天下而爲天下也天下之要不在於
彼而在於我不在於人而在於身身得卽萬物備矣故達於心
術之論者卽嗜欲好憎外矣是故無所喜無所怒無所樂無所
苦萬物玄同無非無是故士有一定之論女有不易之行不待
勢而尊不須財而富不須力而强不利財貨不貪勢名不以貴
爲安不以賤爲危形神氣志各居其宜夫形者生之舍也氣者
生之元也神者生之制也一失其位卽二者傷矣故以神爲主
者形從而利以形爲制者神從而害貪驕多欲之人冥乎勢利
誘慕乎名位幾以過人之智立高於世卽精神日耗以遠久淫
<pb:KR5d0055_CK-KZ_11p046a>
而不還形閉口距卽無由入矣是以時有盲妄之患夫精神氣
志者靜而日充以壯躁而日耗以老是故聖人持養其神和弱
其氣平夷其形而與道沈浮如此則萬物之化無不偶也百事
之變無不應也
老君曰所謂眞人者性合乎道者也故有若無實若虛治其內
不知其外明白入素無爲而復樸體性抱神以遊天地之間芒
然彷徉塵埃之外逍遙無事之業機械知巧弗載於心審於無
假不與物遷見事之化而守其宗心意專於內通遠歸於一居
不知所爲行不知所之弗學而知弗視而見弗爲而成弗治而
辨感而應迫而動不得已而用如光之不耀如景之不炎以道
<pb:KR5d0055_CK-KZ_11p046b>
爲循有待而然廓然而虛清靜而無爲以死生爲一化以萬異
爲一方有精而弗使有神而弗行守大渾之樸立至精之中其
寢不夢其知不萌其動無形其靜無體存而若亡生而若死出
入無間役使鬼神所以能假乎道者也使神陽達而不失於充
日夜無陰而與物爲春卽是合而生時於心者也故形有靡而
神未嘗化以不化應化千變萬化千變萬轉而未始有極化者
復歸於無形者也不化者與天地俱生者也故生者未嘗其生
化者未嘗其化此眞人之游也純粹素樸之道矣

*** 　　十三虛無
老君曰生從十三虛無清靜微寡柔弱卑頓時和嗇
<pb:KR5d0055_CK-KZ_11p047a>
一曰遺形忘體恬然若無謂之虛
二曰損心棄意廢僞去欲謂之無
三曰專精積神不與物雜謂之清
四曰反神服氣安而不動謂之靜
五曰深居閑處功名不顯謂之微
六曰去妻離子獨與道遊謂之寡
七曰呼吸中和滑澤細微謂之柔
八曰緩形從體以奉百事謂之弱
九曰憎惡尊榮安貧樂辱謂之卑
十曰遁盈逃滿衣食麤疎謂之損
<pb:KR5d0055_CK-KZ_11p047b>
十一曰靜作隨陽應變卻邪謂之時
十二曰不飢不渴不寒不暑不喜不怒不哀不樂不疾不遲謂
之和
十三曰愛視愛聽愛言愛慮堅固不費精神內守謂之嗇

*** 　　七報
眞人曰負陰抱陽因緣各異捨死得生果報不同爲善善至爲
惡惡來如影隨形毫分無謬善惡多端福報難數大而言之其
標有七一者先身施功布德救度一切今身所行與先不異必
得化生福堂超過八難受人之慶天報自然
二者先身好學志合神仙崇奉玄科敬信靈文念善改惡立行
<pb:KR5d0055_CK-KZ_11p048a>
入眞今身所行與先不異得接帝皇名書¶紫簡上昇玉晨
三者先身樂道不憚苦寒隨師執役唯勞爲先飢渴要務不生
怨言今身所行與先不異得策飛軿遊宴五嶽乘虛落煙
四者先身貞潔不淫不奸不貪不欲見色無歡心如死灰執固
道源今身所行與先不異得報靈人超度三塗五苦不經
五者先身施善願天普隆同得昇度去離八難眾身不過己身
不安割己之服以拯窮寒捐糧餉鳥遺物空山今身所行與先
不異四司稱善感徹玉皇書名紫簡禮補上仙
六者先身忠孝恭奉尊親崇敬勝己宗禮師君腹目相和如同
一身心無嫉妒口無輕言內外齊并動止合眞今身所行與先
<pb:KR5d0055_CK-KZ_11p048b>
不異得受靈人不經三塗超過八難善善相注福福相資
七者生世不良懷惡抱奸攻伐師尊訾毀聖文不崇靈章疑二
天眞外形浮好假求華榮口是心非行負道源竊盜經書不盟
而宣泄露祕訣流放非眞今身所行與先不異違科犯忌身入
罪源七祖橫罹責及窮魂身死負掠食火踐山三塗五苦萬劫
不原楚撻幽夜痛切其身夫欲修學熟尋此文改惡行善速登
神仙

*** 　　七傷
眞人曰學貴六合宜愼七傷
第一之傷帶眞行僞淫色喪神魂液泄漏精光枯乾氣散魄零
<pb:KR5d0055_CK-KZ_11p049a>
骨空形振神泣窮府上聞天關眞仙遠逝則與凡塵結因土府
同符豈復得仙
第二之傷外形在道皮好念眞而心抱陰賊凶惡內臻願人破
敗嫉賢妒能口美心逆面歡內嗔形論得失妄造罪源毁慢同
學攻伐師友三官所記標爲惡門仙眞高逝邪魔攻身走作形
景飛散體神故令枉橫極其惡源考滿形灰滅已九泉圖有玄
名豈保自然
第三之傷飮酒洞醉損氣喪靈五府攻潰萬神振驚魂魄飛散
內外朽零本室空索赤子悲鳴眞仙高逝邪魔入形如此之學
徒損精誠雖有玄記空失玉名神昇上宮身灰幽冥恍惚求延
<pb:KR5d0055_CK-KZ_11p049b>
年焉久停
第四之傷行不引物責人宗匠心忽口形罵詈無常嗔喜失節
性乖不恒氣激神散內眞飛揚魄離魂游九孔塵埃五府奔喪
皆由性之不純行之不祥眞仙高逝外痾入形如此之學將欲
何蒙雖有玄圖不免斯殃望仙日悠地里日長
第五之傷或玄圖表見得受寶經或運遇靈師啟授神文而不
依科盟形泄天眞未經九年投刺名山使青宮有錄金闕結篇
便傳於人流散世間輕眞泄寶考結己身圖有玄名反累七玄
仙道高逝身死幽泉長充鬼責萬劫不原
第六之傷身履殗穢靈關失光五神飛散赤子騫揚邪魔來攻
<pb:KR5d0055_CK-KZ_11p050a>
內外交喪如此之學望成反傷眞仙高逝空景獨淪於溷濁仙
胡可冀
第七之傷啖食六畜之肉殺害足口之美臭氣充於藏府伐生
形於非己眞氣擾於靈門遊神駭於赤子魂魄游於宮宅濁滯
纏於口齒仙眞高登於玉清己身沈頓於地里圖有玄名帝簡
亦不免於不死
高聖帝君曰爲學之本當以七傷爲急旣得瞻眄洞門披覩玉
篇不犯七傷之禁將坐待靈降白日昇晨如外勤存學內不遣
於七傷者此將望成而反敗期生而反亡希吉而反凶求飛而
反沈靈仙遊於高清五神散於八荒赤子號泣於中宅遊魂悲
<pb:KR5d0055_CK-KZ_11p050b>
鳴於玄宮故仙相有成敗上學有七傷篤尚之士熟精其眞諸
有神挺應圖瓊胎紫虛名題東華得見七傷檢文自無此神挺
靈篇不可得妄披寶文不可得而看得見此文皆玄質合仙九
年修持克得飛行玄虛上¶昇玉清也

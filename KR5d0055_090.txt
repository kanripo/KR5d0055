# -*- mode: mandoku-view -*-
#+TITLE: 雲笈七籤
#+DATE: 2015-08-28 22:23:21
#+PROPERTY: BASEEDITION HFL
#+PROPERTY: WITNESS CK-KZ
#+PROPERTY: LASTPB  <md:KR5d0055_WYG_088-16a>
#+PROPERTY: JUAN 90
¶<pb:KR5d0055_CK-KZ_11p027a>
** 七¶部¶語¶要¶<md:KR5d0055_WYG_088-16b>¶
*** 　¶　¶連¶珠¶(凡¶六¶十¶五首)
神靜而心和心和而神全神躁則心蕩心蕩則形傷將全其形
先在理神故恬和養神則自安於內清虛棲心則不誘於外也
七竅者精神之戸牖也志氣者五藏之使候也耳目誘於聲色
鼻口悅於芳味肌體之於安適其情一也則精神馳騖而不守
志氣縻於趣捨則五藏滔蕩而不安嗜欲連綿於外心腑壅塞
於內曼衍於荒淫之波留連於是非之境而不敗德傷生者蓋
亦寡矣
人之稟氣必有情性性之所感者情也情之所安者慾也情出
<pb:KR5d0055_CK-KZ_11p027b>
於性而情違性慾由於情而慾害情情之傷性性之妨情猶煙
氷之與水火也烟生於火而烟鬱火氷生於水而氷遏水故烟
微而火盛氷泮而水通性貞則情銷情熾則性滅夫明者刳情
以遣累約慾以守貞食足以充虛接氣衣足以蓋形禦寒美麗
之華不以滑性哀樂之感不以亂神處於止足之泉立於無害
之岸此全性之道也
海蚌未剖則明珠不顯崑竹未斷則鳳音不彰性情未鍊則神
明不發譬諸金木金性包水木性藏火故鍊金則水出鑽木而
火生人能務學鑽鍊其性則才慧發矣
吳竿質勁非筈羽而不美越劍性利非淬礪而不銛人性懷慧
<pb:KR5d0055_CK-KZ_11p028a>
非積學而不成人不涉學猶心之聾盲不知遠近祈明師以放
心術性之蔽也
奕秋通國之善弈也當弈之思有吹笙過者乍而聽之則弈敗
矣非奕道暴敗情有暫闇笙滑之也𨽻首天下之善算也有鳴
鴻過者彎弧掇之將發未發之間問以三五則不知也非三五
難算意有暴昧鴻亂之也奕秋之奕𨽻首之算窮微盡數非有
差也然而心在笙鴻而奕敗算撓者是心不專一遊情外務也
瞽無目而耳不可以察專於聽也鱉無耳而目不可以聞專於
視也瞽鱉之微而聽察聰明審者用心一也
善者行之不可斯須離可離非善也人之須善猶首之須冠足
<pb:KR5d0055_CK-KZ_11p028b>
之待履首不加冠是越類也行不躡履是夷民也今處顯而修
善在隱而爲非是清旦冠履而昏夜倮跣也
蘧瑗不以昏行變節顏回不以夜浴改容句踐拘於石室君臣
之禮不替冀缺耕於坰野夫婦之敬不虧斯皆愼乎隱微枕善
而居不以視之不見而移其心聽之不聞而變其情故居室如
見賓入虛如有人
昧暗之事未有幽而不顯昏惑而行未有隱而不彰修操於明
行勃於幽以爲人不知也若人不知則鬼神知之鬼神已知之
而云不知是盜鐘掩耳之智也若身常居善則內無憂慮外無
畏懼獨立不慚影獨寢不媿衾上可以接神明下可以固人倫
<pb:KR5d0055_CK-KZ_11p029a>
德被幽明慶祥臻集
仁愛附人堅於金石金石可銷而仁愛不離則太王居邠而人
隨之也
水性宜冷而有華陽温泉猶曰水冷冷者多也火性宜熱而有
蕭邱寒燄猶曰火熱熱者多也迅風揚波高下相臨山隆谷窪
差以尋常較而望之猶曰水平舉大體也
智者作法愚者制焉賢者更禮不肖者拘焉拘禮之人不足以
言事制法之士不足以論理若握一世之法以傳百世之人猶
以一衣擬寒暑一藥治瘵瘕也若載一時之禮以誹無窮之俗
是刻舟而求劍守株而待兔故制法者爲理之所由而非所以
<pb:KR5d0055_CK-KZ_11p029b>
爲治也拘禮者成化之所宗而非所以成化也成化之宗在於
隨時爲治之本在於因世未有不因世而欲治不隨時而成化
也
言以譯理理爲言本名以訂實實爲名源有理無言則理不可
明有實無名則實不可辯理由言明而言非理也實由名辯而
名非實也故明者論言以尋理不遺理而著言執名以責實不
棄實而存名是乃言理兼通名實俱正
靈氣謂之神休氣謂之鬼煩氣謂之蟲豸雜氣謂之禽獸姦氣
謂之精邪氣之濁者愚癡凶虐氣之剛者高嚴壯健氣之柔者
仁慈敦篤所以君子行正氣小人行邪氣
<pb:KR5d0055_CK-KZ_11p030a>
萬善之要者道德孝慈功能也萬惡之要者反道背德凶逆賊
殺也若乃强然之善者天亦福之自然之善者卽可知也若乃
强然之惡者天亦禍之自然之惡者卽可知也但有爲小善者
勿爲無福爲小惡者勿爲無禍小善者如九層之臺起於累土
千里之行起於足下爲一善以至於萬善一一而皆有福應旣
萬善功滿乃爲九天大帝爲小惡者如積小以成大從微至著
爲一惡以至於萬惡一一而皆有禍應旣萬惡業滿乃爲薜荔
獄囚眾永無原放之期也
形者氣之聚也氣虛則形羸神者精之成也精虛則神悴形者
人也爲萬物之最靈神者生也是天地之大德最靈者是萬物
<pb:KR5d0055_CK-KZ_11p030b>
之首大德者爲天地之宗萬物以停育爲先天地以清淨是務
故君子養其形而愛其神敬其身而重其生莫不稟於自然從
於自在不過勞其形不妄役其神
形者生之具神者生之本形不得神不能自生神不得形不能
自成形神更相生更相成形神合同可以長久形者神之舍也
神之主也主人安靜神卽居之主人躁動神卽去之神之無形
難以自固形之無神難以自駐若是形神相親則表裏俱濟
夫人只知養形不知養神不知愛神只知愛身殊不知形者載
神之車也神去卽人死車敗則馬奔自然之至理也
若乃養其身愛其神自合於至眞除其好去其躁自合於大道
<pb:KR5d0055_CK-KZ_11p031a>
則有神有餘而形不足者亦有形有餘而神不足者神有餘者
貴也形有餘者賤也假如石韞玉而山輝水有珠而川媚乃知
形有神而遂靈神有靈而乃聖是以庖犧女媧神農夏后蛇身
人面牛頭虎足雖非有人之狀而有大聖之德也
陰陽粹靈胎化而成乃成乃生乃性乃情所以性者陽也情者
陰也性者靜也情者動也性有愚智情有利欲性者仁義禮智
信也情者喜怒哀懼好惡慾也夫清淨恬和人之性也恩寵愛
惡人之情也凡人不能愛其性不能惡其情不知濁亂躁競多
傷其性悲哀離別多傷其情故聖人云順物者物亦順之逆物
者物亦逆之不失物之性情乃自然性情之道者也理好憎之
<pb:KR5d0055_CK-KZ_11p031b>
情則愛弗近也和喜怒之性則怨弗犯也故喜怒亂氣嗜欲傷
性性之相近習以之遠如水性欲清泥沙污之人性欲平嗜慾
害之與性相害不可兩立一起一廢不可俱興故聖人損慾而
從其性也性同者相善情同者相成扶其情者害其神爲其賢
者困其性若是無其能者無所求也無其能者唯聖人耳
夫生死之道弘之在人生死常也確乎在天但稟以自然則生
死之道無可而無不可也或未生而已死或已死而重生或不
可以生而生或不可以死而死或可以死而不死或可以生而
不生或有生而不如無生或惜死而所以致死是以致死之地
則生致生之地則死或爲知而不可以死或爲時而不可以生
<pb:KR5d0055_CK-KZ_11p032a>
或云勞我以生生者好物也不可惡其生或云休我以死死者
惡物也不可好其死凡人心非不好其生不能全其生非不惡
其死不能遠其死
草木反者帶甲而生鳥獸馴者守節而死經冬之草覆而不死
在廩之粟積而不生一漑之苗死必在後有蠹之木死必在前
卵生者輕清生必在前胎生者重濁生必在後草生在英木生
在心及草木之死也乃英心而無異鳥生乃在天獸生乃在地
及鳥獸之死也乃天地以同歸
晴空之中有蠓蚋者因雨而生見陽而死朽壤之上有菌芝者
生於朝死於夜則知生者死之根死者生之根
<pb:KR5d0055_CK-KZ_11p032b>
天之道利而不害聖人之道爲而不爭故與時爭者昌與人爭
者亡是以雖有甲兵無所陳之者以其不爭也
夫不祥者人所不爭垢辱者人所不欲能受人所不欲者則足
矣得人之所不爭者則甯矣制生殺者天也順性命者人也非
逆天者勿殺也非逆人者勿伐也故王法當殺而不殺縱天賊
當活而不活殺天德爲政如是使後世攸長
君子之立身以玄德爲父以神明爲母清淨爲師太和爲友爲
虎爲龍與天地同終爲玄爲默與道窮極非時不動非和不言
圖難爲易治之於根本絕之於末也
爲善者自賞造惡者自刑故不爭無不勝不言無不應者也
<pb:KR5d0055_CK-KZ_11p033a>
尚爭貴武威勢流行名蓋天下殘委忠信伐紀滅理與善爲怨
與鬼爲仇與惡爲友飲食重味多積珍寶此爲揚禍之人危亡
之大數故名在青雲之上身居黃泉之下矣
執道德之要固存亡之機無爲事主無爲事師寂若無人至於
無爲定安危之始明去就之理是可全身去危離咎終不起殆
也
口舌者禍患之宮危亡之府語言者大命之所屬刑禍之所部
也言出患入言失身亡故聖人當言而懼發言而憂常如臨危
履氷以大居小以富居貧處盛卑之谷遊大賤之淵微爲之本
寡爲之根恐懼爲之宅憂畏爲之門
<pb:KR5d0055_CK-KZ_11p033b>
福者禍之先利者害之源治者亂之本存者亡之根上德之君
質而不文不視不聽而抱其玄無心無意若未生焉執守虛無
而因自然原道德之意揆天地之情禍莫大於死福莫大於生
是以有名之名喪我之橐無名之名養我之宅有貨之貨喪我
之賊無貨之貨養我之福
罪莫大於淫禍莫大於貪咎莫大於僭此三者禍之車小則危
身大則殘家
天下有富貴者三貴莫大於無罪樂莫大於無憂富莫大於知
足知足之爲足天道之祿不知足之爲止害乃及已
五色重而天下爽珠玉貴而天下勞幣帛通而天下傾是故五
<pb:KR5d0055_CK-KZ_11p034a>
色者陷目之錐五音者塞耳之錐五味者截舌之斧
言者萬神之機關非言無以序形非言無以暢聲非言無以序
眞非言無以化人言者矚玄覩之像非言何以序人言聲而相
須形響而共俱
大德者受天下之大惡大仁者受天下之大辱能受天下之大
惡故能食天下之尊祿能受天下之大辱故能爲天下之獨貴
奔想飛馳迅於遊鳥荒動滯固給(疑作急)若兩絞膠附素疎壞之
若流慾風速發色火亦然嬰發猛虎惡光莫當慾之氣移不滑
其族放散無常解目染著累色至玄亦不有足釣魚不餌網而
不繒戈而不繳鉞而不煞雖爲柯鋒而心不施有道者處之有
<pb:KR5d0055_CK-KZ_11p034b>
德者居之虎兕措爪而無所慮鬼神同羣而無所懼玃鳥鸚鴿
不相畏恐狸犬兔鼠不相避忤故君子自處不羣不黨不曜不
動不利不害常守靜不移故成君子也
任重唯重其重必累居藏不藏其藏必涌好淫與淫其淫唯昏
好帛與帛終亡乃止凌謀不生攝亦俱然故攝心者若仰中著
止意者若以盜凌晝夜怵怵憂道不行是以道人憂道不憂貧
憂行不憂身
處惡不壞居穢不塵在弱不諍臨亭不望期謂志業之行可獨
修之道者是故不行而知不取而取故曰取
其味甘焉和而謂養其藥善焉眾和乃醫其疾徒焉先後乃所
<pb:KR5d0055_CK-KZ_11p035a>
其佃作焉日足獲矣故累足成步著備成德接下舉高敷德以
正截他不修勤於三道三道訖備通天達道是故太初降於太
始太始降於太素崇正匠者其萬備也鐘鼓鳴乎非手不聲水
中有像非質不映川谷有神不呼不返朴中有器非匠不崇子
有長質非功不苗故道加一切從氣滿太虛隨前降對有之以
有無之以無道德圓入不拘一切眾生假明而見其物假聲以
聽其音非謂聽見之所能因前而有之故道人修於假明之明
習於假聲之聲故能聽見而不可彰體於未言之言知於未聲
之聲故辯言而可極是故眞人所爲處異所造者返何以故蓋
知天道無親唯與善人
<pb:KR5d0055_CK-KZ_11p035b>
養蠶貴葉功乃就之養神貴道眞乃可登貴本尚末上下通達
敬根重枝天道可爲存母得子可保終始珍道保身大道可因
守默不移故能廣載執直不曲故能道長本法無也質眞若渝
抱一化元存元以通其道守本以致其子故善道者吉審己者
達察過者泰忖短者思齊賢哲貪高進務先活是以眞人常以
守一遜過攘而無臂動而不搖高而不貴故能常貴飾兵者不
祥之器嚴觀者無厭之至假使戰勝何益乎命是以有道者貴
於廉無道者貴於貪國貪則民病好兵則民殘民殘者無道之
極也
去不修之道故能長生絕自聖之力故能無極祛外來之知故
<pb:KR5d0055_CK-KZ_11p036a>
能發大慧之慧任自然之德故能合大德之德是以進可進之
進去可發之發以斯之業故能果耳
質眞者德著德者眞積行者達和氣者聖不行而知不見而明
故曰他心力也是以道人行於不足故能有足處下不讓故能
成高夫欲興太山之功要須寬居乃得成高爲太極之道要須
廣德乃能達道故眞人自卑下細以致標遠
金處鑛礫性同內殊兩人同名形性心別狼彘貪侶所求趣異
故安危心殊所類各別
水之無味萬用崇之土之無氣廣載生物故無味爲味無氣爲
氣故成氣味處下居德能爲不失
<pb:KR5d0055_CK-KZ_11p036b>
累絲至疋累土至山累業至聖累靈至眞故萬里之涉累足乃
達雲海中漂明行自悅敦朴易匠是盈是顯沖而不厭和而不
嗄正道易興而人反是
氣盈於內彌耀於外周流表裏津及百節六甲錯形流灌丹元
敷道廣成無極太康少而不老昏而不耄或先於人或遊太極
無形無色非品而利成之不居故能大成
伴豕而爲羣徒遊天下伴羔而爲黨交行野路去留無趣生死
無在愚惡侶行通於天聖無隱無伏皆至神明故眞人治身不
淫不弊絕荒閑原鍊神守一赤子安甯保國常道也
禾穡邪外非種同茂青苗共逸無可分別銀鍮鑞錫同室而藏
<pb:KR5d0055_CK-KZ_11p037a>
遺不識任意之流無可分別唯有審顧之士乃可了耳是以眞
人審匠投身而無有悮顧比學士而師事之何以故非其審者
氷湯同爨莫有全之審己擇交而無漏敗
其日莫宵長明不殆其月莫虧長登景曜劫運到滅墮會而沒
是以道人託而不久功而不處自容自受正氣不離
道成四生廣育萬物性入萬類因人成器明行者器貪餌者絕
是以道生一德生二人生三故天生萬物以人爲貴人能知貴
可以成器若不知貴雜生其精識斯理者大通無極
夫眞人者不爲而功高不拔而德集聲而不答動而不搖五彩
加形不以曜其目五甘入口不以爽其味故心流速於飛電馳
<pb:KR5d0055_CK-KZ_11p037b>
想急於風雲是故折心不在嚴刑絕味不在五甘故去而不爲
天道階津矣
萬嶮之途因路而達珠羅之服因針而成故學道君子非路而
同趣異居而同心是以道不同不相爲謀非其同行之路殊而
心見異故以非同之同也
石利傷腰鐵利傷身寶利傷命心利傷性夫惟傷者善或競兹
異厲必申故割利去傷道必附將舉下取中氣必充養無階之
期大願果常積在元氣而布和大康無英公子善舉朱場由除
煩結累心道梁會我無邊是乃無傷
眞人散玉華以却穢金仙散日精以拂塵八素虛映以讚靈三
<pb:KR5d0055_CK-KZ_11p038a>
元命仙以運冥明氣九迴神精八纏若能夷遐心於牀室思神
顏於自然招靈景之幽華榮朽老以長存

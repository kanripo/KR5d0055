# -*- mode: mandoku-view -*-
#+TITLE: 雲笈七籤
#+DATE: 2015-08-28 22:23:21
#+PROPERTY: BASEEDITION HFL
#+PROPERTY: WITNESS CK-KZ
#+PROPERTY: LASTPB  <md:KR5d0055_WYG_002-3b>
#+PROPERTY: JUAN 2
<pb:KR5d0055_CK-KZ_01p015a>
尸飄於無涯孤爽悲於洪波大鳥掃穢於靈嶽水母受事於九
河五龍吐氣於北元天馬玄轡以徒魔赤鎖伏精於辰門歲星
滅王於金羅日月昏翳於三豪之館五氣停暈於九嶺之巓龍
王鼓華於東井之上河侯受對於九海之下聖君顯駕於明霞
之館五帝科簡於善惡當此之時萬惡絶種鬼魔滅跡八荒四
極萬不遺一至於天地之會自非高上三天所不能禳自無青
籙白簡所不能脫也又云天關在天西北之角與斗星相御北
斗九星則天關之綱柄玉晨之華蓋梵行九天十二辰之氣斗
綱運關則九天並轉天有四候之門九天合三十六候一晝一
夜則斗綱運關經一候之門晝夜三十六日則經三十六候都
<pb:KR5d0055_CK-KZ_01p015b>
竟則是九天一輪三百六十輪爲九天一周九天一周則六天之
氣皆還上三天三天改運促會以催其度三千六百周則爲小
劫小劫交則九氣改正萬帝易位民亡鬼滅善好清治六合甯
一九千九百周爲大劫終大劫終則九天數盡六天運窮運窮
則氣激於三五羣妖凶橫因時而行放毒滅民此皆運窮數極
乘機而鼓以至於此也地機在東南之分九泉之下則九河之
口吐翕靈機上通天源之淘注傍吞九洞之淵澳以十二時紀
推四會之水東迴一晝一夜則氣盈並凑九河之機晝夜三十
三日機轉西北迴東北張西南翕東南張則溢翕則虧周於四
會天源下流通波是爲一轉三百三十轉爲一度一度則水母
<pb:KR5d0055_CK-KZ_01p016a>
促會於龍王河侯受封於三天三千三百度謂之陰否陰否則
蝕陰蝕則水涌河决山淪地沒九千三百度爲大劫之終陰運
之極當此之時九泉涌於洪波水母鼓於龍門山海冥一六合
坦然此陰運之充地氣之激也又云赤精開皇元年七月七日
丙午中時登琳琅之都月之上館受符於元始天王開金陽玉
匱玄和玉女口命出皇民錄譜自開皇已前三象明曜以來至
於開皇經累億之劫天地成敗非可稱載九天丈人於開皇時
算定元元校推劫運白簡青籙得道人名記皇民譜錄數極唐
堯是爲小劫一交其中損益有二十四萬人應爲得者自承唐
之後數四十六丁亥前後中間甲申之年乃小劫之會人名應
<pb:KR5d0055_CK-KZ_01p016b>
定在此之際陽九百六二氣離合吉凶交會得過者特爲免哉
然甲申之後其中壬辰之初數有九周至庚子之年吉凶候見
其道審明當有赤星見於東方白彗干於月門祅子續黨於蟲
口亂羣填尸於越川人啖其種萬里絶煙强臣稱霸弱主蒙塵
其後當有五靈昺瑞義合本根龍精之後續族之君平滅四虜
應符者隆龍虎之世三六乃清民無橫命柞無危患自承唐之
後四十六丁亥是三劫之周又從數五十五丁亥至壬辰癸巳
是也則是大劫之周天翻地覆金玉化消人淪山沒六合冥一
天地之改運非眞所如何惟高上三天白簡青籙得晏鴻翮而
騰翔飛景霄而盼目耳此玄和玉女口命金陽玉匱論天地之
<pb:KR5d0055_CK-KZ_01p017a>
成敗吉凶之兆也
上清八景飛經云大劫之周三道虧盈二氣合離理物有期承
唐之世陽九放災剪除兇勃搜採上眞也
老君戒文云西向流沙中無量國有巨石高二百丈周旋一千
五百里巨石北則有芥子城壁方四十里四面石壇高二十丈
飛仙一歲送一芥子著此城中以衣拂巨石令消與平地無別
芥子城令滿中芥子則時運周劫世轉一階也靈寶齋戒威儀
經訣下云石如崑山芥子滿四十里中天人羅衣百年一度拂
盡此石取芥子一枚譬如一劫之終若是之久誰當悟斯者也
又靈寶天地運度經云靈寶自然運度有大陽九大百六也小
<pb:KR5d0055_CK-KZ_01p017b>
陽九小百六也三千三百年爲小陽九小百六也九千九百年
爲大陽九大百六也夫天戹謂之陽九也地虧謂之百六也至
金天氏之後甲申之歲是其天地運度否泰所終陽九百六會
至時道德方明兇醜頓肆聖君受任於壬辰之年也

*** 　　太上老君開天經
蓋聞未有天地之間太清之外不可稱計虛無之裏寂寞無表
無天無地無陰無陽無日無月無晶無光無東無西無青無黃
無南無北無柔無剛無覆無載無壞無藏無賢無聖無忠無良
無去無來無生無亡無前無後無圓無方百億變化浩浩蕩蕩
無形無象自然空玄窮之難極無量無邊無高無下無等無偏
<pb:KR5d0055_CK-KZ_01p018a>
無左無右高下自然唯吾老君猶處空元寂寥之外玄虛之中
視之不見聽之不聞若言有不見其形若言無萬物從之而生
八表之外漸漸始分下成微妙以爲世界而有洪元洪元之時
亦未有天地虛空未分清濁未判玄虛寂寥之裏洪元一治至
于萬劫洪元旣判而有混元混元一治萬劫至于百成百成亦
八十一萬年而有太初太初之時老君從虛空而下爲太初之
師口吐開天經一部四十八萬卷一卷有四十八萬字一字辟
方一百里以教太初太初始分別天地清濁剖判溟涬鴻濛置
立形象安竪南北制正東西開闇顯明光格四維上下內外表
裏長短麤細雌雄白黑大小尊卑常如夜行太初得此老君開
<pb:KR5d0055_CK-KZ_01p018b>
天之經清濁已分清氣上昇爲天濁氣下沉爲地三綱旣分從
此始有天地猶未有日月天欲化物無方可變便乃置生日月
在其中下照闇冥太初時雖有日月未有人民漸始初生上取
天精下取地精中間和合以成一神名曰人也天地旣空三分
始有生生之類無形之象各受一氣而生或有朴氣而生者山
石是也動氣而生者飛走是也精氣而生者人是也萬物之中
人最爲貴太初一治至於萬劫人民之初故曰太初是時唯有
天地日月人民都未有識名太初旣沒而有太始太始之時老
君下爲師口吐太始經一部教其太始置立天下九十一劫九
十一劫者至於百成百成者亦八十一萬年太始者萬物之始
<pb:KR5d0055_CK-KZ_01p019a>
也故曰太始流轉成練素象於中而見氣實自變得成陰陽太
始旣沒而有太素太素之時老君下降爲師教示太素以法天
下八十一劫至於百成亦八十一萬年太素者萬物之素故曰
太素太初已下太素已來天生甘露地生醴泉人民食之乃得
長生死不知葬埋棄屍於遠野名曰上古太素旣沒而有混沌
混沌之時始有山川老君下爲師教示混沌以治天下七十二
劫混沌流行成其山川五嶽四瀆高下尊卑乃其始起也混沌
以來始有識名混沌號生二子大者胡臣小者胡靈胡臣死爲
山嶽神胡靈死爲水神因卽名爲五嶽四瀆山川高下混沌旣
沒而有九宮九宮之時老君下爲師口吐乾坤經一部結其九
<pb:KR5d0055_CK-KZ_01p019b>
宮識名天地清氣爲天濁氣爲地從九宮以來天是陽地是陰
陽者剛强遠視難睹在天成象日月星辰是也在地成形五嶽
四瀆是也在人成生心肝五藏是也分別名之有異總而名之
是一也取三剛名也九宮沒後而有元皇元皇之時老君下爲
師口吐元皇經一部教元皇治於天下始有皇化通流後代以
漸成之元皇之後次有太上皇太上皇之時老君下爲師教示
太上皇以治天下太上皇之後而有地皇地皇之後而有人皇
人皇之後而有尊盧尊盧之後而有句婁句婁之後而有赫胥
赫胥之後而有太連太連已前混沌以來名曰中古爾時天生
五氣地生五味人民食之乃得延年太連之後而有伏羲生於
<pb:KR5d0055_CK-KZ_01p020a>
一源之始繼天而生調習陰陽以定八卦自伏羲已前五經不
載書文不達唯有老君從天虛空無億河沙在太清之外不可
稱計大道旣分天地以來開置皇化轉佐天帝通流後世以自
記之伏羲之時老君下爲師號曰無化子一名鬱華子教示伏
羲推舊法演陰陽正八方定八卦作元陽經以教伏羲伏羲已
前未有姓字直有其名爾時人民朴直未有五穀伏羲方教以
張羅網捕禽獸而食之皆衣毛茹血腥臊臭穢男女無別不相
嫉妬冬則穴處夏則巢居伏羲沒後而有女媧女媧沒後而有
神農神農之時老君下爲師號曰大成子作太微經教神農嘗
百草得五穀與人民播植遂食之以代禽獸之命也神農沒後
<pb:KR5d0055_CK-KZ_01p020b>
而有燧人燧人時老君下爲師教示燧人鑽木出火續日之光
變生爲熟以除腥臊燧人沒後而有祝融祝融之時老君下爲
師號廣壽子教修三綱齊七政三皇修道人皆不病作按摩通
精經次有高原高陽高辛三世次有倉頡仲說教書學文三皇
之後而有軒轅黃帝黃帝之時老君下爲師號曰力牧子消息
陰陽作道戒經道康經黃帝以來始有君臣父子尊卑以別貴
賤有殊黃帝之後次有少昊少昊之時老君下爲師號曰隨應
子作玄藏經爾時昇平嘉禾生醴泉出麒麟至鳳凰來景星照
少昊之後次有帝顓頊顓頊之時老君下爲師號曰元陽子作
微言經顓頊沒後而有帝嚳帝嚳之後而有帝堯帝堯之時老
<pb:KR5d0055_CK-KZ_01p021a>
君下爲師號曰務成子作政事經帝堯之後而有帝舜帝舜之
時老君下爲師號曰尹壽子作太清經帝舜之後而有夏禹夏
禹之時老君下爲師號曰直甯子作德誡經夏禹之後而有殷
湯殷湯之後而至周初周初時老君下爲師號曰郭叔子作赤
精經老君曰祕化之初吾體虛無經厯無窮千變萬化先下爲
師三皇已前爲神化之本吾後化三皇五帝爲師并及三王皆
勸令修善天一地二人三時四音五律六星七風八州九合有
四十五子午卯酉中央各有九筭戴九履一左三右七二四爲
肩六八爲足中有五龜體成八卦水流歸末分八至丑葉落歸
本分六至亥金剛本强分二至未土王四季分四至巳坎怨獨
<pb:KR5d0055_CK-KZ_01p021b>
走離明數四艮八高摻三從坤位乾當城坤與一相逐巽吁天
門從乾貸一震雷動澤從兌所減辰午酉亥自刑之卦各內其
八卦以成餘有九筭成易字老君卽演行期術曰行期之法自
有術先舉坎就坤二西南王母東青龍習氣發裔地戶間巽上
四期入中宮筭出中宮昇於乾西之大澤華山巓東北之上寅
艮間南之炎火離霍山幡然變化北入玄
